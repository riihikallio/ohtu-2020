# Ensimmäinen retrospektiivikokemus

Meidän ryhmämme käytti Glad, Sad, Mad -jakoa. Eka sprintti oli mennyt hyvin, joten kaikki kehuivat toisiaan ja itseään kilvan. Glad-palstalle kertyi päällekkäisiä lappuja. Kukaan ei kehdannut laittaa lappuja muihin palstoihin. Amerikkalainen, tunteisiin perustuva jako ei oikein istunut meidän perisuomalaiselle, jäyhälle ryhmällemme. 

Asia parani, kun sovittiin, mitä sarakkeet meidän ryhmällemme tarkoittavat. Glad tarkoitti, että jokin asia oli toiminut hyvin ja olimme onnistuneet. Sad tarkoitti asiaa, jota pitäisi parantaa jatkossa. Esimerkiksi katselmoinnin ja yhdistämisen työnkulkua. Mad tarkoitti, että siihen sarakkeeseen tulevia virheitä ei enää toisteta. Mad-palsta jäi kuitenkin tyhjäksi. 

Tämä oli ensimmäinen yhteistyössä tehtävä koodausprojekti meille kaikille ja me emme tunteneet toisiamme entuudestaan. Halu pitää yllä hyvää henkeä esti tuomasta esiin puutteita. Toisaalta ensimmäinen sprintti oli mennyt hyvin, joten oli myös mahdollista ettei kellään ollut mitään pahaa sanottavaa mistään.